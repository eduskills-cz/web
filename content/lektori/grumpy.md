+++
title = "Pavel Šimerda"

[extra]
bio = "Jako vedoucí lektor se stará o nově vznikající lektorský tým a zajišťuje technologické zázemí celého projektu."
+++

Jsem programátor, který se celý život zabývá vzděláváním a výukovými
metodami.

## Co přináším

Nadhled člověka, který vzdělávání vnímá jako celek a není uzavřený v
bublině jedné školy nebo jedné nosné vzdělávací myšlenky. Jedinou jistotou je
pro mě změna a za klíčovou považuju schopnost se jí přizpůsobovat.

Ukazuju lidem, že matematika není o drilu, informatika není o používání
programů, programování není užitečné jen pro programátory a že umělá
inteligence to za vás sama nevymyslí. A že kvalitní výuka je především o
spolupráci a vztazích.

## Cesta k učení

Vzdělávání jsem se začal věnovat asi tak ve druhé třídě, kdy jsem svého
dyslektického kamaráda trápil čtením nahlas z mojí oblíbené knihy Karlík a
továrna na čokoládu a pokoušel se ho přesvědčit, aby Karlíkovi neříkal
„králík“. Vážně jsem to začal brát zhruba ve třinácti, kdy jsem se
systematicky staral o to, aby jiný kamarád nepropadl z chemie.

První hromadnou lekci jsem vedl asi v patnácti letech, kdy u mě doma
skončilo několik holek, které „propadly“ u písemné „malé maturity“ z
matematiky. Ta měla být jen orientační – nebyla. Se starším bráchou jsme je
pak připravovali na ústní přezkoušení z celého čtyřletého cyklu.

V sedmnácti letech jsem si začal přivydělávat tvorbou webových stránek a
vedle toho jsem dál pomáhal spolužákům a spolužačkám s matematikou a
informatikou. K pravidelnému placenému doučování jsem se dostal až kolem
dvaceti let, jako doplňku ke studiu a IT projektům, které se často
proplácely až po dokončení.

V roce 2008 jsem se stal programátorem a správcem sítí na volné noze. Ve
spolupráci s agenturami jsem začal dodávat kurzy pro korporátní zákazníky,
menší firmy i otevřené kurzy pro veřejnost. Vedle toho jsem se nepřestal
věnovat individuální výuce a vedení školních projektů, zejména v období
zkoušek a letních prázdnin.

## Působení ve školství

V roce 2020 jsem zahájil dva kurzy pro dětské skupiny s organizací
Czechitas, které jsme ale krátce nato kvůli covidu ukončili. V roce 2022
jsem se skvělou učitelkou založil kroužek programování pro šestou až devátou
třídu na místní státní škole a postupně se začal podílet i na výuce
informatiky pro děti od první do šesté třídy v soukromé škole.

V srpnu 2024 jsem se dostal k projektu soukromého gymnázia v Praze. Podílel
jsem se na jeho založení a spuštění v přípravné a startovací fázi. Věnoval
jsem se praktickým krokům potřebným k otevření školy V červnu 2025 pak
především zajištění budovy, díky které bylo možné zahájit výuku v září
2025. V roce 2026 pomáhám nově vznikajícím projektům s rozvojem.
