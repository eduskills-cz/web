+++
title = "Pavel „Grumpy“ Šimerda"

[extra]
bio = "Lektor technických dovedností a programování, který učí logické myšlení a reálné technologie způsobem, který osloví jak studenty, tak učitele."
+++

Jsem programátor, který se celý život zabývá vzděláváním a výukovými
metodami.

## Cesta k učení

Vzdělávání jsem se začal věnovat asi tak ve druhé třídě, kdy jsem svého
dyslektického kamaráda trápil čtením nahlas z mojí oblíbené knihy Karlík a
továrna na čokoládu a pokoušel se ho přesvědčit, aby Karlíkovi neříkal
„králík“. Vážně jsem to začal brát tak ve třinácti, kdy jsem se
systematicky staral o to, aby jiný kamarád nepropadl z chemie.

První hromadnou lekci jsem dával asi v patnácti letech, kdy u mě doma
skončilo několik holek, co „propadly“ u písemné „malé maturity“ z
matematiky, která měla být jenom orientační – tak nebyla, a se starším
bráchou jsme připravovali asi čtyři nebo pět holek na ústní přezkoušení z
celého čtyřletého cyklu.

V sedmnácti letech jsem si začal přivydělávat tvorbou webových stránek a
vedle toho jsem stále pomáhal spolužákům a spolužačkám s matematikou a
informatikou. Až tak ve dvaceti letech jsem začal doučovat pravidelně za
peníze jako doplňkovou činnost ke studiu a k IT projektům, které se mnohdy
platily až po dokončení.

V roce 2008 jsem se stal programátorem a správcem sítí na volné noze a v ve
spolupráci s agenturami jsem začal dodávat kurzy pro korporátní zákazníky,
menší společnosti i otevřené kurzy pro veřejnost. Vedle toho jsem se stále
věnoval individuální výuce a vedení školních projektů, především pak v
období zkoušek a letních prázdnin.

## Co přináším

Nadhled člověka, který vzdělávání vnímá jako celek a není uzavřený v
bublině jedné školy nebo jedné nosné vzdělávací myšlenky. Jedinou jistotou
je pro mě změna a za nejdůležitější považuju schopnost se změnám
přizpůsobovat.

Ukazuju lidem, že matematika vůbec není o drilu, informatika není o
používání programů, programování není užitečné jenom pro programátory a
umělá inteligence to za vás nevymyslí. A že kvalitní výuka je především o
spolupráci a vztazích.
